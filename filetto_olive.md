# Filetto alle olive

## Ingredienti

- 1.2kg di filetto di bue
- 1/2 bicchiere di vino bianco
- 80g di burro
- 200g di olive verdi snocciolate
- 1 ciuffo di prezzemolo
- 1 cucchiaio di farina
- 2 mestoli di brodo
- 1 spicchio d'aglio
- sale
- pepe appena macinato

## Preparazione

- Tagliate a fettine lo spicchio d'aglio, passatele nel sale e nel pepe appena macinato, praticate delle piccole incisioni qua e là sulla superficie dell'arrosto ed introducetevi le fettine di aglio. In una casseruola sciogliete metà del burro e appena inizia ad indorare adagiatevi il pezzo di filetto e fatelo insaporire da tutti i lati.
- Quando l'arrosto è ben rosolato irroratelo con il vino e lasciatelo evaporare su fuoco medio, quindi unite il brodo e continuate la cottura per 20 minuti circa.
- In una piccola casseruola sciogliete il burro rimasto, stemperatevi la farina, diluite tutto con il fondo di cottura della carne e lasciate cuocere per una decina di minuti girando in continuazione. Aggiungete alla salsa le olive sminuzzate e il prezzemolo lavato, privato dei gambi e tritato finemente. Affettate il filetto, copritelo con la salsa preparata e servitelo.
